---
title: "Hoe de IT markt het jonge talent te veel heeft verwend"
tags:
- careers
- recruitment
- aviva-solutions
---

Het was januari 1997. Ik was net afgestudeerd van de HTS Electrotechniek. Trots als een pauw op mijn ingenieurstitel én die dikke 9 voor mijn afstudeeropdracht bij - toen nog - Philips Semiconductors, ging ik op zoek naar een job. Maar dat viel nog niet mee. Philips had een aannamestop en van recruiters hadden we nog niet gehoord. Het waren vooral de Ingenieursbureaus (ook al zo'n verouderde term) waar je je sollicitatiebrieven naartoe stuurde. Ik weet nog dat ik best wel wat afwijzingen op de deurmat heb gevonden. "Probeer het nog eens over een paar jaar". "Geen aantoonbare ervaring". Mijn eerste keus - een ICT bureau in de buurt van Eindhoven - bleek uiteindelijk een wurgcontract te bieden wat zou betekenen dat ik de rest van mijn leven niet meer met andere bedrijven mocht praten (bij wijze van spreken).Uiteindelijk kwam ik bij een product van printers en scanners in Venlo terecht. 

Spoelen we de tijd een stukje (oké, een decennium) vooruit dan hoor je verhalen over sollicitatiegesprekken die plaatsvinden bij autodealers (kun je meteen je handtekening zetten en in een nieuwe auto wegrijden), kennismakingsgesprekken in het buitenland en soortgelijke extravagante methoden. Voor een schoolverlater met een ICT-achtige opleiding liggen de jobs voor het oprapen. Sommige bedrijven en recruitmentbureaus beginnen de studenten al vanaf hun eerste jaar te spammen. Sterker nog, het daadwerkelijk afronden van een IT-studie hoeft niet eens meer als je kijkt naar de vele talenten die al vroeg een eigen start-up beginnen en/of stoppen met studeren. Ik kan me zo voorstellen dat het voor een aankomende software-ontwikkelaar een onmogelijke taak is om het kaf van het koren te scheiden. Alle bedrijven beloven gouden bergen, super interessant werk en claimen de beste mensen in dienst te hebben. Kijk alleen maar hoeveel vacatures er op LinkedIn voorbij komen. De vijver is duidelijk al heel lang leeggevist. In die zin hebben we met z'n allen de hele IT-markt verziekt.

Om die reden doen wij daar ook niet aan mee. Je zult mij of mijn collega's niet snel met een standje op een conferentie als TechDays, Techorama of een ander event vinden. Daar ga je het verschil niet mee maken, ook al huur je een paar modellen om je stand op te fleuren, heb je een gave virtual reality set-up, of serveer je Cornetto's of Luikse wafels. En ook al betreden mijn collega's regelmatig het podium, we "kopen" die plekken niet door sponsoring of iets dergelijks. Als we al aan sponsoring doen (b.v. .NET Zuid) is dat omdat we geloven in het delen van kennis en het aangaan van constructieve discussies over technologie en de ontwikkelingen is ons vak. Het doel is zelden of nooit het vinden van nieuwe collega's.

Wat we ook niet doen is het bieden van extreme salarissen alleen maar om onze concurrentie voor te zijn. Dit is misschien een leuk lokkertje voor de job hopper, maar wij weten ook dat je dan bij veel IT-dienstverleners ook meteen aan je plafond zit en de groeimogelijkheden beperkt zijn. Bovendien moet dat salaris ook terugverdiend worden, dus is de kans groot dat je meteen wordt weggezet bij een klant en je persoonlijke ontwikkeling op een zijspoor komt te staan. Nou kan ik wel roepen dat Aviva Solutions alles ander doet, heel veel superslimme mensen heeft rondlopen, vól met passie die staan te springen om jou de fijne kneepjes van het vak te leren. En ik kan je verklappen dat wij epische uitjes hebben waarbij we elk jaar een weekend naar een warm land of een gezellig Europese stad gaan om de verjaardag van het bedrijf te vieren. Maar waarom zou je mij geloven? Dat roepen vast wel meer bedrijven.

Ook al doen wij misschien niet mee aan al die gekkigheid, bij ons sta jij toch echt wel centraal. Dat je daarbij gefaciliteerd moet worden met een eerlijk salaris, een auto van de zaak, laptop en telefoon staat buiten kijf. Maar het is nog belangrijker dat we zorgen dat jouw ontwikkeling en interesses goed aansluiten bij onze projecten en opdrachten en vice versa. Dat is ook de waarom wij geen programmeeroefeningen in onze sollicitatieprocedure kennen. Natuurlijk gaan we je in een informele setting even technisch aan de tand voelen om te kijken wat je qua ruwe kennis in huis hebt, maar wij hechten veel meer waarde aan je leervermogen, waar je passies en ambities liggen, en waar je zelf zou willen groeien. En maak je vooral niet druk over de gaten in je kennis. We hebben voldoende ervaren collega's om je hier verder mee te helpen.

Maar stel nou dat je twee, drie, vier of vijf jaar geleden - na je studie - inderdaad bent gegaan voor de "gouden bergen" dan ben je in ieder geval een ervaring rijker. Dat vinden wij alleen maar prima. Want de kans is groot dat je nu ook veel beter weet wat je kan, wat je de komende jaren wil en welke rol je huidige werkgever daar bij kan spelen. Als je daarbij de conclusie hebt getrokken dat die laatste te weinig kansen biedt, schroom dan vooral niet en laat wat van je horen. Het lijkt ons fantastisch om je te leren kennen.

Dennis Doomen  
Continuous Improver / Principal Consultant bij [Aviva Solutions](https://www.avivasolutions.nl/werken-bij/ons-dna)  
_(zoekende naar nieuwe collega om te coachen)_  

<img src="{{ site.url }}{{ site.baseurl }}/assets/images/posts/2018-09-13_team.jpg" class="align-center" />
